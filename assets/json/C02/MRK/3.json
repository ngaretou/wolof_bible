[{"style":"s","verse":"","text":"Yeesu faj na nit ku loxoom làggi"},{"style":"p","verse":"","text":""},{"style":"v","verse":"1","text":"Am beneen bés, Yeesu duggaat ci jàngu bi, fekk amoon na fa nit ku loxoom làggi."},{"style":"v","verse":"2","text":"Am na fa nag ay °Farisen, ñuy xool Yeesu, ba xam ndax dina ko faj ci °bésub noflaay bi, ngir ñu man koo tuumaal."},{"style":"v","verse":"3","text":"Yeesu ne ku loxoom làggi: «Jógal, taxaw ci kanam ñépp.»"},{"style":"v","verse":"4","text":"Noonu Yeesu ne leen: «Lan moo jaadu, nu def ko bésub noflaay bi, lu baax mbaa lu bon; nu musal nit mbaa nu rey nit?» Waaye ñu ne cell."},{"style":"p","verse":"","text":""},{"style":"v","verse":"5","text":"Ci kaw loolu Yeesu xool leen ak mer, am naqar ndax seen xol bu fatt; ba noppi mu ne nit ki: «Tàllalal sa loxo.» Nit ki tàllal ko, loxoom daldi wér péŋŋ."},{"style":"v","verse":"6","text":"Ca saa sa nag Farisen ya génn, daldi gise ak ñi far ak buur bi °Erodd, ngir fexe koo reylu."},{"style":"s","verse":"","text":"Mbooloo mu bare topp na Yeesu"},{"style":"p","verse":"","text":""},{"style":"v","verse":"7","text":"Gannaaw loolu Yeesu ak ay taalibeem jóge fa, jëm dex ga. Fekk mbooloo mu mag mu jóge diiwaanu Galile, topp ko."},{"style":"v","verse":"8","text":"Te it nit ñu bare dégg la mu def, ñu ñëw fi moom, jóge diiwaanu Yude ak dëkku °Yerusalem, ca diiwaanu Idume, ca gannaaw dexu Yurdan ak ci wàlli Tir ak Sidon."},{"style":"v","verse":"9-10","text":"Booba nag Yeesu faj na ñu bare, ba mboolem ñi am i jàngoro di ko song, ngir laal ko. Noonu Yeesu wax ay taalibeem, ñu wutal ko gaal, ngir mbooloo mi bañ koo buux."},{"style":"v","verse":"11","text":"Fekk booba képp ku rab jàpp ku ko gis, daanu fa kanamam di yuuxu naan: «Yaa di °Doomu Yàlla.»"},{"style":"v","verse":"12","text":"Waaye Yeesu gëdd rab yi bu wér, ngir ñu bañ koo siiwal."},{"style":"s","verse":"","text":"Yeesu tànn na fukki ndaw yi ak ñaar"},{"style":"p","verse":"","text":""},{"style":"v","verse":"13","text":"Gannaaw loolu Yeesu yéeg ci tund wi, woo ñi ko neex, ñu daldi ñëw ci moom."},{"style":"v","verse":"14","text":"Noonu mu tànn ci fukk ak ñaar, tudde leen ay ndawam, ngir ñu ànd ak moom te mu yónni leen, ñu waareji,"},{"style":"v","verse":"15","text":"mu joxaale leen sañ-sañu dàq ay rab."},{"style":"v","verse":"16","text":"Fukk ak ñaar ñii la tànn:"},{"style":"li","verse":"","text":"Simoŋ, mi mu tudde Piyeer,"},{"style":"li","verse":"","text":""},{"style":"v","verse":"17","text":"Saag doomu Sebede, ak Yowaana mi mu bokkal ndey ak baay-- ñoom ñi mu wooye Bowanerses, maanaam «Ñi aaytal ni dënnu gi»--"},{"style":"li","verse":"","text":""},{"style":"v","verse":"18","text":"Andare ak Filib,"},{"style":"li","verse":"","text":"Bartelemi ak Macë,"},{"style":"li","verse":"","text":"Tomaa ak Saag doomu Alfe,"},{"style":"li","verse":"","text":"Tade ak Simoŋ, mi bokk ca mbooloo, ma ñu tudde Ñi farlu ci moom seen réew;"},{"style":"li","verse":"","text":""},{"style":"v","verse":"19","text":"ak Yudaa Iskariyo mi nara wor Yeesu."},{"style":"s","verse":"","text":"Ku sosal Xelu Yàlla mi"},{"style":"p","verse":"","text":""},{"style":"v","verse":"20","text":"Am beneen bés Yeesu ñëwaat ca kër ga. Te mbooloo mu bare dajaloowaat fa, ba tax manuñoo lekk sax."},{"style":"v","verse":"21","text":"Bi ko ay bokkam déggee nag, ñu ñëw, ngir jàppsi ko naan: «Dafa tàggoo ak sagoom.»"},{"style":"v","verse":"22","text":"Te it °xutbakat ya jóge °Yerusalem ne: «°Beelsebul jàpp na ko; ci kàttanu buuru rab yi lay dàqe rab yi.»"},{"style":"p","verse":"","text":""},{"style":"v","verse":"23","text":"Noonu Yeesu woo leen, wax ak ñoom ciy léeb ne leen: «Naka la °Seytaane mana dàqe Seytaane?"},{"style":"v","verse":"24","text":"Réew mu xeex boppam, du mana yàgg."},{"style":"v","verse":"25","text":"Te kër gu xeex boppam, du mana yàgg."},{"style":"v","verse":"26","text":"Bu Seytaane nag jógee, ba xeex boppam, xàjjalikoo dikkal na ko te du mana yàgg, waaye dina tas."},{"style":"p","verse":"","text":""},{"style":"v","verse":"27","text":"«Su fi amee nit ku bare doole, naka la kenn mana dugge ci këram, nangu alalam? Xanaa dafay jëkka yeew ku bare doole ka, ba noppi doora toj këram gépp."},{"style":"v","verse":"28","text":"Ci dëgg maa ngi leen koy wax, lépp dees na ko baal nit ñi, muy bàkkaar, muy sosal Yàlla wu mu mana doon."},{"style":"v","verse":"29","text":"Waaye kuy sosal °Xel mu Sell mi deesu ko baal mukk; gàddu na bàkkaar ba fàww.»"},{"style":"p","verse":"","text":""},{"style":"v","verse":"30","text":"Yeesu wax na loolu, ndaxte nee woon nañu, rab jàpp na ko."},{"style":"s","verse":"","text":"Ndeyu Yeesu ak ay rakkam"},{"style":"p","verse":"","text":""},{"style":"v","verse":"31","text":"Noonu ndeyu Yeesu ak ay rakkam ñëw, ñu taxaw ci biti, yónnee, woo ko."},{"style":"v","verse":"32","text":"Fekk booba mbooloo nga toog, wër ko. Ñu ne ko nag: «Sa yaay ak say rakk ñu ngi taxaw ci biti, di la laaj.»"},{"style":"v","verse":"33","text":"Waaye Yeesu ne leen: «Kan mooy sama ndey? Ñan ñooy samay rakk?»"},{"style":"v","verse":"34","text":"Noonu mu xool ñi ko wër naan: «Sama yaay ak samay rakk a ngii;"},{"style":"v","verse":"35","text":"ndaxte kuy def coobarey Yàlla, kooku mooy sama rakk ak sama jigéen ak sama ndey.»"}]