[{"style":"mt1","text":"1 Yowaana"},{"style":"s","text":"Kàddug dund gi"},{"style":"p","text":""},{"style":"v","text":"Nu ngi leen di bind ci mbirum ki ñuy wax Kàddug dund, moom mi amoon ca njàlbéen ga; mi nu dégg te gis ko ak sunuy bët, mi nu xool te laal ko ak sunuy loxo."},{"style":"v","text":"Dund feeñ na, te gis nanu ko; te moom lanuy seedeel, di leen yégal dund gu dul jeex, googu nekkoon ci wetu Yàlla Baay bi te feeñu nu."},{"style":"p","text":""},{"style":"v","text":"Li nu gis te dégg ko, nu ngi leen koy yégal, ngir yéen itam ngeen bokk ak nun. Te dëgg-dëgg bokk nanu ci Baay bi ak °Doomam, Yeesu °Kirist."},{"style":"v","text":"Nu ngi leen di bind yëf yii, ngir sunu mbég mat sëkk, nun ñépp."},{"style":"s","text":"Yàlla Aji Leer ji"},{"style":"p","text":""},{"style":"v","text":"Xibaar bi nu dégg ci Yeesu °Kirist, di leen ko yégal, mooy lii: Yàlla Leer la, te genn lëndëm nekkul ci moom."},{"style":"v","text":"Su nu waxee ne bokk nanu ci moom, tey dox ci lëndëm, danuy fen ci sunuy wax ak sunuy jëf."},{"style":"v","text":"Waaye bu nuy dox ci leer, ni mu nekke moom ci boppam ci leer, kon bokk nanu ci sunu biir, te deretu Yeesu °Doomam dina nu sellal ci bépp bàkkaar."},{"style":"p","text":""},{"style":"v","text":"Su nu waxee ne amunu bàkkaar, kon nax nanu sunu bopp, te dëgg nekkul ci nun."},{"style":"v","text":"Su nu nangoo sunuy bàkkaar ci kanamam, fekk kuy sàmm kóllëre la te jub, ngir baal nu sunuy bàkkaar te sellal nu ci lépp lu jubadi."},{"style":"v","text":"Su nu waxee ne defunu bàkkaar, teg nanu ko kuy tebbi waxam, te kàddoom duggagul ci sunu xol."}]