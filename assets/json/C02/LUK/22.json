[{"style":"s","text":"Njiiti yoon yi fexeel nañu Yeesu"},{"style":"p","text":""},{"style":"v","text":"Màggalu °Mburu ma amul lawiir jege woon na, te ñu di ko wax bésu °Mucc ba."},{"style":"v","text":"°Sarxalkat yu mag ya ak °xutbakat ya di wut pexem reylu Yeesu, ndaxte dañoo ragaloon nit ña."},{"style":"v","text":"Noonu °Seytaane daldi solu Yudaa, mi ñuy wooye Iskariyo te mu bokkoon ca fukki taalibe ya ak ñaar."},{"style":"v","text":"Noonu Yudaa dem waxtaani ak sarxalkat yu mag ya ak kilifay wottukati kër Yàlla ga, ba xam nan la leen di jébbale Yeesu."},{"style":"v","text":"Ñu am ca bànneex bu réy, dig ko xaalis."},{"style":"v","text":"Yudaa nangu, di fexe jamono ju mu leen mana jébbal Yeesu, fu mbooloo ma nekkul."},{"style":"s","text":"Reer bu mujj ba"},{"style":"p","text":""},{"style":"v","text":"Bésu màggalu °Mburu ma amul lawiir agsi, ca bés boobu lañu waroona rendi gàttub bésu °Mucc ba."},{"style":"v","text":"Noonu Yeesu yebal Piyeer ak Yowaana ne leen: «Demleen, defaral nu reeru bésu Mucc ba.»"},{"style":"v","text":"Ñu ne ko: «Fan nga bëggoon, nu defare ko fa?»"},{"style":"v","text":"Mu ne leen: «Bu ngeen duggee ca dëkk ba, góor gu yenu njaq lu def ndox, dina taseek yéen. Toppleen ci moom ba ca kër ga muy dugg,"},{"style":"v","text":"te ngeen ne boroom kër ga: “Kilifa gi nee na: Ana néegu gan, bi may lekke reeru bésu Mucc ba, man ak samay taalibe?”"},{"style":"v","text":"Noonu dina leen won néeg bu féete kaw, te yaa, ñu defar ko ba noppi. Foofa ngeen koy defare.»"},{"style":"p","text":""},{"style":"v","text":"Ñu dem, gis lépp, ni leen ko Yeesu waxe woon. Noonu ñu defar reer bi."},{"style":"p","text":""},{"style":"v","text":"Bi waxtu wi jotee Yeesu toog ak ndaw yi,"},{"style":"v","text":"ne leen: «Yàkkamti woon naa lool lekk ak yéen reeru bésu Mucc bii, laata ñu may sonal."},{"style":"v","text":"Ndaxte maa ngi leen koy wax, dootuma ko lekk mukk, lu dul ba kera mu mat ci nguuru Yàlla.»"},{"style":"p","text":""},{"style":"v","text":"Noonu mu fab kaas, daldi sant Yàlla ne: «Jël-leen kaas bii, séddoo ko."},{"style":"v","text":"Ndaxte maa ngi leen koy wax, dootuma naan ndoxum reseñ mi, ba kera Yàlla di tëral nguuram.»"},{"style":"p","text":""},{"style":"v","text":"Gannaaw loolu mu jël mburu, sant Yàlla, damm ko, joxleen ko ne: «Lii sama yaram la, wi ma joxe ngir yéen. Defleen lii, ngir fàttaliku ma.»"},{"style":"p","text":""},{"style":"v","text":"Noonu itam bi ñu lekkee ba noppi, mu jël kaas bi ne leen: «Kaas bii mooy misaal kóllëre gu bees gi Yàlla fas jaarale ko ci sama deret, ji tuuru ngir yéen."},{"style":"v","text":"Waaye nag loxob ki may wor a ngi nekk ak man ci ndab li."},{"style":"v","text":"°Doomu nit ki mu ngi dem, ni ñu ko dogale. Waaye ki koy wor dina torox.»"},{"style":"v","text":"Noonu taalibe yi di laajante ci seen biir, kan ci ñoom mooy nara def loolu."},{"style":"p","text":""},{"style":"v","text":"Taalibe ya it di werante, ngir xam kan ci ñoom moo gëna màgg."},{"style":"v","text":"Yeesu ne leen: «Buuri xeeti àddina dañu leen di dóor yetu nguur, te kilifa yi dañuy sàkku ngërëm."},{"style":"v","text":"Waaye yéen buleen def noonu. Ki gëna màgg ci yéen, na nekk ni ki gëna ndaw, te njiit mel ni surga."},{"style":"v","text":"Ki toog ca lekkukaay ba, moom ak surgaam, ñoom ñaar kan moo ci gëna màgg? Xanaa du ki toog ci lekkukaay bi? Waaye man maa ngi ci seen biir ni surga."},{"style":"v","text":"Yéen nag yéenay ñi ànd ak man ci samay fitna."},{"style":"v","text":"Man nag jox naa leen sañ-sañu nguuru, ni ma ko sama Baay joxe."},{"style":"v","text":"Dingeen lekkandoo te naanandoo ak man ci sama nguur. Te dingeen toog ci jal yi, di àtte fukki giir ak ñaar yu °bànni Israyil.»"},{"style":"p","text":""},{"style":"v","text":"Yeesu teg ca ne: «Simoŋ, Simoŋ! °Seytaane ñaan na, ñu jébbal leen ko, ngir mu teqale leen ni ñu teqalee °dugub ak xatax."},{"style":"v","text":"Waaye man ñaanal naa la, ngir sa ngëm dëgër. Te yaw, boo délsee, nanga dëgëral sa bokki taalibe yi.»"},{"style":"v","text":"Piyeer ne ko: «Boroom bi, àttan naa ànd ak yaw ca kaso, ba ci dee sax.»"},{"style":"v","text":"Yeesu ne ko: «Piyeer, maa ngi la koy wax, bala ginaar a sab tey jii, dinga weddi ñetti yoon ne xam nga ma.»"},{"style":"p","text":""},{"style":"v","text":"Noonu Yeesu ne leen: «Ba ma leen yebalee te yóbbaalewuleen woon xaalis, mbuus, walla dàll, ndax ñàkkoon ngeen dara?» Ñu ne ko: «Déedéet.»"},{"style":"v","text":"Mu ne leen: «Léegi nag képp ku am xaalis, na ko jël; te ku am mbuus, na ko jël; ku amul jaasi, na jaay mbubbam, jënde ko jaasi."},{"style":"v","text":"Ndaxte maa ngi leen koy wax, lii Mbind mi wax fàww mu am ci man, bi mu nee: “Boole nañu ko ak ñu bon ña.” Ndaxte loolu jëm ci man mi ngi mat.»"},{"style":"v","text":"Noonu taalibe ya ne ko: «Boroom bi, ñaari jaasee ngii.» Mu ne leen: «Doy na.»"},{"style":"s","text":"Yeesu ñaan na ca tundu Oliw ya"},{"style":"p","text":""},{"style":"v","text":"Noonu Yeesu génn, dem ca °tundu Oliw ya, ni mu ko daan defe naka-jekk. Taalibeem ya topp ci moom."},{"style":"v","text":"Bi mu agsee ca bérab ba, mu ne leen: «Ñaanleen, ngir baña daanu cig fiir.»"},{"style":"v","text":"Noonu mu dànd leen, ba fu aw saan mana tollu, daldi sukk di ñaan ne:"},{"style":"v","text":"«Baay, soo ko bëggee, teggil ma kaasu naqar bii. Moona bumu doon sama coobare, waaye na sa coobare am.»"},{"style":"v","text":"Noonu malaakam Yàlla daldi koy feeñu, may ko doole."},{"style":"v","text":"Ci biir tiis, Yeesu gëna sawar ci ñaan gi, ñaqam mel ni lumbi deret dal ci suuf."},{"style":"p","text":""},{"style":"v","text":"Bi mu ñaanee ba noppi, mu jóg, délsi ci taalibe yi, fekk leen ñuy nelaw, ndaxte seen xol dafa sonnoon ak tiis."},{"style":"v","text":"Noonu mu ne leen: «Lu tax ngeen di nelaw? Jógleen ñaan, ngir baña daanu cig fiir.»"},{"style":"s","text":"Jàpp nañu Yeesu"},{"style":"p","text":""},{"style":"v","text":"Bi Yeesu di wax, mbooloo mu bare agsi; ku ñuy wax Yudaa te mu bokkoon ci fukki ndaw yi ak ñaar jiite leen. Yudaa jegeñsi Yeesu, bëgg koo fóon."},{"style":"v","text":"Waaye Yeesu ne ko: «Ci fóon ngay jébbale °Doomu nit ki ay noonam!»"},{"style":"v","text":"Bi ñi àndoon ak Yeesu gisee liy bëgga xew, ñu ne: «Boroom bi, ndax nu dóore jaasi?»"},{"style":"v","text":"Kenn ci ñoom nag dóor surgab °sarxalkat bu mag ba, noppu ndijooram dagg."},{"style":"v","text":"Waaye Yeesu daldi ne: «Bàyyileen.» Mu laal noppu waa ja, wéral ko."},{"style":"p","text":""},{"style":"v","text":"Noonu Yeesu ne sarxalkat yu mag ya ak kilifay wottukati kër Yàlla ga ak njiiti xeet, wa ko jàppsi woon: «Jóg ngeen, gànnaayoo jaasi ak yet, mel ni ñuy topp sàcc."},{"style":"v","text":"Moona maa nga woon ak yéen bés bu nekk ca kër Yàlla ga, te jàppuleen ma. Waaye léegi seen waxtu la, di jamonoy lëndëm.»"},{"style":"s","text":"Piyeer weddi na Yeesu"},{"style":"p","text":""},{"style":"v","text":"Ñu jàpp Yeesu, yóbbu ko ca kër °sarxalkat bu mag ba. Piyeer topp fu sore."},{"style":"v","text":"Amoon na taal ca diggu ëtt ba, ay nit toog, wër ko, Piyeer itam toog ci seen biir."},{"style":"v","text":"Ab mbindaan gis ko, mu toog, taal bi di ko leeral, mu ne ko jàkk ne: «Nit kii itam àndoon na ak moom.»"},{"style":"v","text":"Waaye Piyeer weddi ko ne: «Soxna si, xawma kooku.»"},{"style":"v","text":"Nees-tuut keneen gis ko ne: «Yaw itam ci ñoom nga bokk.» Piyeer ne ko: «Sama waay, bokkuma ci.»"},{"style":"p","text":""},{"style":"v","text":"Bi ñu tegee lu mat waxtu, keneen dikkaat ca wax ja ne: «Ci lu wóor nit kii àndoon na ak moom, nde Galile la jóge.»"},{"style":"v","text":"Waaye Piyeer ne ko: «Sama waay, xawma li ngay wax!» Bi kàddoom di daanu, faf ginaar daldi sab."},{"style":"v","text":"Noonu Boroom bi geestu, xool Piyeer. Te Piyeer fàttaliku la ko Boroom bi waxoon ne: «Bala ginaar a sab tey jii, dinga ma weddi ñetti yoon.»"},{"style":"v","text":"Piyeer daldi génn, di jooy jooy yu metti."},{"style":"s","text":"Ay alkaati ñaawal nañu Yeesu"},{"style":"p","text":""},{"style":"v","text":"Nit ñaa nga jàppoon Yeesu, di ko ñaawal ak di ko dóor."},{"style":"v","text":"Ñu ngi takkoon ay bëtam, di ko laaj, naan ko: «Yaw, wax nu ci kàddug Yàlla, ku la dóor?»"},{"style":"v","text":"Ñu ngi ko doon tifaar it yeneen saaga."},{"style":"s","text":"Yeesu taxaw na ci kanam Pilaat ak Erodd"},{"style":"p","text":""},{"style":"v","text":"Bi bët setee, kureelu njiiti xeet wa, maanaam °sarxalkat yu mag ya ak °xutbakat ya, daldi daje, indi Yeesu ci seen kanam."},{"style":"v","text":"Ñu ne ko: «Soo dee °Almasi bi, wax nu ko.» Mu ne leen: «Su ma leen ko waxee, dungeen ma gëm."},{"style":"v","text":"Te su ma leen laajee, dungeen tontu."},{"style":"v","text":"Waaye gannaaw-si-tey, °Doomu nit ki dina toog ci ndijooru Yàlla, Aji Man ji.»"},{"style":"v","text":"Noonu ñépp ne: «Kon nag yaay °Doomu Yàlla ji?» Mu ne leen: «Yéen ci seen bopp wax ngeen ne moom laa.»"},{"style":"v","text":"Ñu daldi ne nag: «Lu nuy doyeeti seede léegi, ndegam nun ci sunu bopp noo ko nangoo ci gémmiñam!»"}]