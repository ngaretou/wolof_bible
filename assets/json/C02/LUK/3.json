[{"style":"s","text":"Waareb Yaxya"},{"style":"p","text":""},{"style":"v","text":"Fukkeelu at ak juróom ci nguuru Tibeer °Sesaar, fekk Poñsë °Pilaat yilif diiwaanu Yude, °Erodd yilif diiwaanu Galile, Filib magam yilif diiwaanu Iture ak bu Tarakonit, te Lisañas yilif Abilen."},{"style":"v","text":"Te it Anas ak Kayif nekkoon °sarxalkat yu mag ya. Ca jamono jooja la kàddug Yàlla wàcc ci °Yaxya, doomu Sakari, ca màndiŋ ma."},{"style":"v","text":"Yaxya daldi dugg àll, bi wër dexu Yurdan gépp, di waaree nii: «Tuubleen seeni bàkkaar, ba noppi ma °sóob leen ci ndox, ngir Yàlla baal leen seeni bàkkaar.»"},{"style":"p","text":""},{"style":"v","text":"Loolu lañu bind ci téereb waxi yonent Yàlla °Esayi naan:"},{"style":"q","text":"«Am na baat buy xaacu ca màndiŋ ma ne:"},{"style":"q","text":"“Xàll-leen yoonu Boroom bi,"},{"style":"q","text":"jubal-leen fi muy jaar."},{"style":"q","text":""},{"style":"v","text":"Nañu sëkk xur yi,"},{"style":"q","text":"maasale tund yi ak jànj yi."},{"style":"q","text":"Yoon yi dëng ñu jubbanti leen,"},{"style":"q","text":"yi ñagas ñu rataxal leen."},{"style":"q","text":""},{"style":"v","text":"Bu ko defee bépp mbindeef dina gis mucc gi Yàlla tëral.”»"},{"style":"p","text":""},{"style":"v","text":"Mbooloo ma daan ñëw ngir mu sóob leen ci ndox, Yaxya daan na leen wax naan: «Yéen ñi fees ak daŋar mel ni ay co! Ku leen artu ngeen daw merum Yàlla mi nara wàcc?"},{"style":"v","text":"Jëfeleen nag ni ñu tuub seeni bàkkaar, te baña nax seen bopp naan: “Nun daal doomi °Ibraayma lanu,” ndaxte maa ngi leen koy wax, Yàlla man na defal Ibraayma ay doom ci doj yii."},{"style":"v","text":"Sémmiñ wi tiim na reeni garab yi. Garab nag gu meññul doom yu baax, dees na ko gor, sànni ko ci sawara si.»"},{"style":"p","text":""},{"style":"v","text":"Mbooloo ma laaj ko ne: «Lan lanu wara def nag?»"},{"style":"v","text":"Mu ne leen: «Ku am ñaari mbubb, nga jox menn mi ki amul. Ku am ñam itam, nga bokk ko ak ki amul.»"},{"style":"v","text":"Ay °juutikat itam ñëw ca Yaxya, ngir mu sóob leen ci ndox; ñu ne ko: «Kilifa gi, lu nu wara def?»"},{"style":"v","text":"Mu ne leen: «Laajleen rekk lu jaadu.»"},{"style":"v","text":"Ay xarekat laaj nañu ko ne: «Li jëm ci nun nag?» Mu ne leen: «Buleen néewal doole kenn, jël xaalisam ci kaw ay tëkku mbaa ci seede lu dul dëgg. Waaye doylooleen li ñu leen di fey.»"},{"style":"p","text":""},{"style":"v","text":"Mbooloo maa ngay xaar, di séentook a laaj ci seen xel, ndax Yaxya mooy °Almasi bi."},{"style":"v","text":"Noonu Yaxya wax leen ñoom ñépp ne leen: «Man maa ngi leen di °sóob ci ndox. Waaye ki ma ëpp kàttan dina ñëw te yeyoowumaa tekki ay dàllam. Kooku dina leen sóob ci °Xel mu Sell mi ak sawara."},{"style":"v","text":"Layoom mu ngi ci loxoom, ngir jéri dàgga ja, ba mu set; pepp ma dina ko def ca sàqam, waaye xatax ba dina ko lakk ci sawara su dul fey mukk.»"},{"style":"p","text":""},{"style":"v","text":"Noonu Yaxya teg ca yeneen dénkaane yu bare, di yégal nit ña xibaaru jàmm ba."},{"style":"v","text":"Waaye Yaxya yedd na °Erodd boroom diiwaanu Galile, ndaxte dafa takkoon Erojàdd jabaru magam, te it boole woon na ci yeneen ñaawteef,"},{"style":"v","text":"ba faf tëj Yaxya kaso."},{"style":"s","text":"Yaxya sóob na Yeesu ci ndox"},{"style":"p","text":""},{"style":"v","text":"Noonu Yaxya °sóob mbooloo mépp ci ndox, sóobaale it Yeesu. Bi Yeesu di ñaan nag, asamaan daldi ubbiku."},{"style":"v","text":"Noonu °Xel mu Sell mi daldi wàcc ci moom, yor jëmmu pitax, te baat bu jóge asamaan jib ne: «Yaa di sama Doom, ji ma bëgg; ci yaw laa ame bànneex.»"},{"style":"s","text":"Cosaanu Yeesu Kirist"},{"style":"p","text":""},{"style":"v","text":"Bi Yeesu di tàmbali liggéeyam, amoon na lu wara tollu ci fanweeri at, di doomu Yuusufa ci bëti nit ñi."},{"style":"q","text":"Te Yuusufa mooy doomu Eli,"},{"style":"v","text":"miy doomu Matat."},{"style":"q","text":"Matat, °Lewi mooy baayam; Lewi, Melki;"},{"style":"q","text":"Melki, Yanayi; Yanayi, Yuusufa;"},{"style":"q","text":""},{"style":"v","text":"Yuusufa, Matacas; Amos; Naxum; Esli; Nagayi."},{"style":"q","text":""},{"style":"v","text":"Nagayi, Maat; Matacas; Semeyin; Yoseg; Yoda."},{"style":"q","text":""},{"style":"v","text":"Yoda, Yowanan mooy baayam; Yowanan, Resa;"},{"style":"q","text":"Resa, Sorobabel. Kooku Salacel a ko jur; Salacel, Neri;"},{"style":"q","text":""},{"style":"v","text":"Neri, Melki; Adi; Kosam; Elmadam; Er."},{"style":"q","text":""},{"style":"v","text":"Er, Yeesu; Eliyeser; Yorim; Matat; Lewi;"},{"style":"q","text":""},{"style":"v","text":"Simeyon; Yuda; Yuusufa; Yonam; Eliyakim."},{"style":"q","text":""},{"style":"v","text":"Eliyakim, Meleya; Meleya, Mena;"},{"style":"q","text":"Mena, Matata; Matata, Natan;"},{"style":"q","text":"Natan, °Daawuda."},{"style":"v","text":"Daawuda mooy doomu °Isayi;"},{"style":"q","text":"Isayi, Obedd; Bowas; Salmon; Nason."},{"style":"q","text":""},{"style":"v","text":"Nason; Aminadab; Aminadab, Admin;"},{"style":"q","text":"Arni; Esron; Peres; Yuda;"},{"style":"v","text":"°Yanqóoba; Isaaxa; °Ibraayma; Teraa; Naxor;"},{"style":"q","text":""},{"style":"v","text":"Serug; Rew; Peleg; Eber; Sela."},{"style":"v","text":"Sela, Kaynam mooy baayam; Kaynam, Arpagsàdd;"},{"style":"q","text":"Arpagsàdd, Sem; Sem, Nóoyin; Nóoyin, Lemeg;"},{"style":"q","text":""},{"style":"v","text":"Lemeg, Matusalem; Enog, Yeredd; Maleleel; Kaynan;"},{"style":"q","text":""},{"style":"v","text":"Enos; Set; Set doomu Aadama;"},{"style":"q","text":"Aadama doomu Yàlla."}]