[{"style":"s","text":"Beyal sa sas"},{"style":"p","text":""},{"style":"v","text":"Kon nag yaw sama doomu diine, doolewool yiw, wi ci °Kirist Yeesu."},{"style":"v","text":"Te wax yi nga dégge ci man fi kanam seede yu bare, nanga leen jottali nit ñu takku, ngir ñoom it ñu mana jàngal ñeneen."},{"style":"v","text":"Bokkal ak man tiis, di jàmbaar ci toolu xareb Kirist Yeesu,"},{"style":"v","text":"xam ne xarekat bu bëgga neex ka ko solal, du dugg ci yëfi àddina."},{"style":"v","text":"Te it ku tàggat yaramam ngir rawante, duñu ko jagleel °kaalag ndam mukk, su toppul sàrt ya."},{"style":"v","text":"Noonu it beykat bi sonn mooy jëkka ñam toolam."},{"style":"v","text":"Xalaatal bu baax sama wax jii, ndax Boroom bi dina leeral sa xel ci lépp."},{"style":"p","text":""},{"style":"v","text":"Fàttalikul Yeesu Kirist mi dekki, soqikoo ci °Daawuda, tukkee ci xibaaru jàmm bi may waare."},{"style":"v","text":"Xibaar booboo tax may jànkoonte ak i tiis, ba ñu jéng ma ni defkatu lu bon; waaye kàddug Yàlla moom, kenn du ko jéng."},{"style":"v","text":"Te lii tax may muñ lépp, ngir ñi Yàlla tànn it am mucc gi ci Kirist Yeesu, gu ànd ak ndam lu sax."},{"style":"p","text":""},{"style":"v","text":"Kàddu gu wóor a ngii:"},{"style":"q","text":"Su nu deeyaalee ak Kirist,"},{"style":"q","text":"dinanu dundaat ak moom;"},{"style":"q","text":""},{"style":"v","text":"su nu takkoo,"},{"style":"q","text":"dinanu nguuru ak moom."},{"style":"q","text":""},{"style":"q","text":"Su nu ko weddee,"},{"style":"q","text":"kon mu weddi nu;"},{"style":"v","text":"su nu ko ñàkkee kóllëre,"},{"style":"q","text":"moom dina sax ci kóllëreem,"},{"style":"q","text":"ndax manula weddi boppam."},{"style":"s","text":"Liggéeykat bu neex Yàlla"},{"style":"p","text":""},{"style":"v","text":"Saxal ci di leen fàttali mbir yooyu, di leen dénk fa kanam Yàlla, ñu moytoo werante ciy araf, ndax loolu jëmul fu dul ci yàq ngëmu ñiy déglu."},{"style":"v","text":"Góor-góorlul ba teew fa kanam Yàlla, nekk liggéeykat bu mu nangul te rusoo ci dara, di faramfàcce bu jub kàddug dëgg gi."},{"style":"v","text":"Moytul bépp jataayu waxi neen yu àddina kese, ndax ña fa toog dinañu gëna xuus cig weddi,"},{"style":"v","text":"te seen kàddu day burux ni ngal. Imene ak Filet, ci ñoom lañu bokk;"},{"style":"v","text":"dañoo moy dëgg, di wax ne ndekkite wees na, ba yàq ngëmu ñenn ñi."},{"style":"v","text":"Waaye teewul fondamaa bu dëgër, bi Yàlla tabax, nee na kekk, te lii lañu ci tàmpe: «Boroom bi xam na ñi bokk ci moom,» te it: «Ki tudd turu Boroom bi, na daw lu bon.»"},{"style":"p","text":""},{"style":"v","text":"Ci kër gu mag nag, du ndabi wurus walla xaalis rekk a fa am, waaye itam yoy dénk walla ban; yii tedd nañu, yee ñàkk solo."},{"style":"v","text":"Kon nag ku laabal sa bopp ci yooyu yépp, dinga nekk ndab lu tedd te sell, nga am njariñ ci Boroom bi te jekk ci bépp jëf ju rafet."},{"style":"p","text":""},{"style":"v","text":"Dawal bépp bëgg-bëggu ngone, te sóobu ci njub, ngëm, mbëggeel, jàmm, ànd ak ñépp ñiy tudd turu Boroom bi ak xol bu sell."},{"style":"v","text":"Tanqamlul bépp weranteb neen bu amul njariñ, xam ne xuloo rekk lay jur."},{"style":"v","text":"Te jaamu Boroom bi warula xuloo, waaye na lewet ci ñépp, jekk ngir jàngle tey muñ fitnay noon."},{"style":"v","text":"Na jubbanti cig suufe ñi koy diiŋat, tey yéene Yàlla xiir leen ci réccu, ba ñu xam dëgg;"},{"style":"v","text":"ñu rëcc ci fiirug °Seytaane, mi leen jàpp niy jaam, te ñu délsi ci seen xel yu rafet, ba sóobuwaat ci coobarey Yàlla."}]