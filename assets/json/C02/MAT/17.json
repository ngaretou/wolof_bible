[{"style":"s","text":"Ndamu Yeesu jolli na ci moom"},{"style":"p","text":""},{"style":"v","text":"Juróom benni fan gannaaw gi, Yeesu àndoon na ak Piyeer, Saag ak Yowaana rakkam, yóbbu leen fu wéet ci tund wu kawe lool."},{"style":"v","text":"Mu soppiku fa seen kanam, xar kanamam di melax nib jant, te ay yéreem weex ni leer."},{"style":"v","text":"Naka noonu ñu gis yonenti Yàlla °Musaa ak °Ilyaas, di waxtaan ak Yeesu."},{"style":"p","text":""},{"style":"v","text":"Piyeer nag daldi wax Yeesu ne ko: «Sang bi, bég nanu ci sunu teew fii; soo ko bëggee, dinaa fi defar ñetti mbaar, benn yaw, benn Musaa ak benn Ilyaas.»"},{"style":"v","text":"Waaye bi muy wax, niir wu leer muur leen, te baat jib ca niir wa naan: «Kii mooy sama Doom ji ma bëgg, ci moom laa ame bànneex; dégluleen ko.»"},{"style":"p","text":""},{"style":"v","text":"Bi taalibe yi déggee baat bi, ñu ne nërëm ci suuf, daldi tiit lool."},{"style":"v","text":"Waaye Yeesu jegeñsi, laal leen naan: «Jógleen, buleen ragal dara.»"},{"style":"v","text":"Noonu ñu xool ci kaw, waaye gisatuñu kenn ku dul Yeesu rekk."},{"style":"p","text":""},{"style":"v","text":"Bi loolu amee ñu wàcc ca tund wa. Bi ñuy wàcc nag, Yeesu sant leen ne: «Buleen nettali kenn li ngeen gis, ba kera °Doomu nit ki dekki.»"},{"style":"v","text":"Noonu taalibe ya laaj ko: «Lu tax °xutbakat ya nag di wax ne, Ilyaas mooy jëkka ñëw?»"},{"style":"v","text":"Yeesu ne leen: «Waaw, dëgg la, Ilyaas war na ñëw, jubbanti lépp."},{"style":"v","text":"Teewul maa ngi leen di wax ne, Ilyaas ñëw na te xàmmiwuñu ko, waaye def nañu ko la leen neex. Noonu it dañoo nara sonal léegi Doomu nit ki.»"},{"style":"v","text":"Ndax wax jooju nag, taalibe ya xam ne ci mbirum °Yaxya la leen doon wax."},{"style":"s","text":"Yeesu faj na xale bu rab jàpp"},{"style":"p","text":""},{"style":"v","text":"Bi nga xamee ne wàcc nañu, ba ñëw ca mbooloo ma, genn góor ñëw ci moom, sukk"},{"style":"v","text":"naan: «Sang bi, yërëmal sama doom, ndaxte mu ngi say, di am coono bu metti; léeg-léeg mu daanu ci sawara, léeg-léeg mu daanu ci ndox."},{"style":"v","text":"Indi naa ko ci say taalibe, waaye manuñu koo faj.»"},{"style":"p","text":""},{"style":"v","text":"Noonu Yeesu ne: «Yéen niti jamono jii, yéen ñi gëmadi te dëng, ba kañ laa wara nekk ak yéen, ba kañ laa leen di wara muñal?» Mu ne leen: «Indil-leen ma xale bi fii.»"},{"style":"v","text":"Noonu Yeesu tëkku rab wa, rab wa génn ca xale ba, mu daldi wér ca saa sa."},{"style":"p","text":""},{"style":"v","text":"Bi loolu amee taalibe ya ñëw ci Yeesu, laaj ko ci pegg: «Lu tax nun manunu woona dàq rab wi?»"},{"style":"v","text":"Yeesu ne leen: «Seen ngëm gu néew a tax. Ci dëgg maa ngi leen koy wax, su ngeen amee ngëm gu tuuti sax niw peppu °fuddën, kon dingeen ne tund wii: “Jógeel fii, toxu fale,” te dina fa dem, ba dara du leen të.»"},{"style":"s","text":"Yeesu waxaat na ne dina dee, dekki"},{"style":"p","text":""},{"style":"v","text":"Bi ñuy wër diiwaanu Galile nag, Yeesu ne leen: «Léegi ñu jébbal °Doomu nit ki ci loxoy nit ñi;"},{"style":"v","text":"dinañu ko rey, mu dekki ca ñetteelu fan ba.» Bi ko taalibe ya déggee, ñu am naqar lool."},{"style":"s","text":"Yeesu fey na warugaru kër Yàlla ga"},{"style":"p","text":""},{"style":"v","text":"Gannaaw loolu Yeesu ak taalibe ya ñëw Kapernawum. Bi ñu fa àggee nag, laajkati warugaru kër Yàlla ga ñëw ci Piyeer ne ko: «Ndax seen kilifa du fey posetu ñaari °daraxma ngir warugar wi?»"},{"style":"v","text":"Piyeer ne leen: «Ahakay!»"},{"style":"p","text":"Ba ñu eggee kër ga nag, Yeesu jëkka wax ne Piyeer: «Waaw, lu ciy sa xalaat, Simoŋ? Buuri àddina si, ñan lañuy laaj juuti walla galag? Seeni doom walla ñi bokkul ci njaboot gi?»"},{"style":"v","text":"Piyeer ne ko: «Xanaa ñi bokkul ci kër gi.» Yeesu ne ko: «Kon doom yi nag mucc nañu ci."},{"style":"v","text":"Waaye bëgguma nu naqaral leen; demal sànni oos ca dex ga te nga génne jën wa jëkka xëcc. Boo ubbee gémmiñam, dinga ca gis posetu °estateer. Jël ko nag, jox leen ko ngir man ak yaw.»"}]