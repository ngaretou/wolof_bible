[{"style":"s","text":"Waruleena réeroo ci seen biir"},{"style":"p","text":""},{"style":"v","text":"Te it bu kenn ci yéen amee lëj-lëj digganteem ak mbokku taalibeem, lu tax muy dem ca àttekaayi ñi xamul Yàlla, te baña dem ca gaayi Yàlla yi, ñu àtte ko?"},{"style":"v","text":"Xanaa dangeena xamul ne, gaayi Yàlla yi ñooy àtteji àddina? Te ndegam yéenay àtteji àddina, lu tere ngeen mana àtte mbir yu ñàkk solo yi?"},{"style":"v","text":"Xanaa xamuleen ne nooy àtteji malaaka yi? Waxatumaak mbiri àddina sii."},{"style":"v","text":"Bu ngeen amee ay lëj-lëj yu mel noonu, dangeen di wuti ay àttekat ci ay nit, ñi amul wenn yoon ci mbooloom ñi gëm!"},{"style":"v","text":"Ma ne kon, war ngeena rus! Xanaa amul ci seen biir kenn ku am xel, ku mana àtte bokkam yi?"},{"style":"v","text":"Waaye defuleen loolu; mbokk a ngi layoo ak moroomam, rax-ca-dolli ci kanam ñi gëmul lañu koy defe!"},{"style":"p","text":""},{"style":"v","text":"Layoo bi sax wone na ne bàyyi ngeen seen warugar. Lu tax muñuleen sax tooñ, yi ñu leen di tooñ? Lu tax far nanguwuleen, ñu sàcc leen?"},{"style":"v","text":"Waaye yéen sax yéenay tooñ ak di sàcc, te seeni bokk ngeen koy def!"},{"style":"p","text":""},{"style":"v","text":"Xanaa xamuleen ne, ñi jubadi duñu bokk ci nguuru Yàlla? Bu leen ci kenn nax: ñiy doxaan walla xërëmkat yi ak njaalookat yi ak góor-jigéen ñi ak ñi ànd ak ñoom,"},{"style":"v","text":"walla sàcc yi ak ñu bëgge ñi ak màndikat yi ak ñiy xaste ak njublaŋ yi, duñu bokk ci nguuru Yàlla."},{"style":"v","text":"Te am na ñu meloon noonu ci yéen. Waaye Yàlla fóotal na leen seeni bàkkaar, sellal leen, àtte leen ni ñu jub, ci turu Boroom bi Yeesu °Kirist ak ci dooley Xelum Yàlla, sunu Boroom."},{"style":"s","text":"Jariñooleen seen yaram ngir ndamu Boroom bi"},{"style":"p","text":""},{"style":"v","text":"Am na ci yéen ñu naan: «Sañ naa lépp.» Waaw, waaye du lépp a jariñ nit. «Sañ naa lépp,» waaye duma bàyyi dara, mu not ma."},{"style":"v","text":"Am na ci yéen ñu naan: «Ñam mooy jariñ biir, te biir ay jariñoo ñam.» Waaw, te Yàlla dina leen yàq, ñoom ñaar yépp. Waaye sàkkuñu yaram ngir moy Yàlla; dañu koo sàkk, ngir muy jariñ Boroom bi, Boroom bi di ko jariñoo."},{"style":"v","text":"Te Yàlla, mi dekkal Boroom bi, dina dekkal it sunu yaram jaare ko ci dooleem."},{"style":"v","text":"Xanaa xamuleen ne, seen yaram ñooy céri °Kirist? Ndax kon damay jël céri Kirist, def ko céri jigéeni moykat? Mukk!"},{"style":"v","text":"Xanaa xamuleen ne, kuy ànd ak jigéen juy moy dafay booloo ak moom, nekk benn? Ndaxte Mbind mi nee na: «Ñoom ñaar dinañu doon benn.»"},{"style":"v","text":"Waaye nag kuy ànd ak Boroom bi, xel yi dañuy booloo, nekk benn."},{"style":"p","text":""},{"style":"v","text":"Dawleen njaaloo! Bépp bàkkaar bu nit mana def, du laal yaramam, waaye nag kuy njaaloo, dafay bàkkaar, di lor yaramam."},{"style":"v","text":"Xanaa xamuleen ne, seen yaram mooy kër Yàlla gi? Gannaaw °Xel mu Sell maa ngi ci yéen, te Yàllaa leen ko may, kon moomuleen seen bopp,"},{"style":"v","text":"ndaxte Yàlla °jot na leen ak njég lu réy. Kon nag màggal-leen Yàlla ci seen yaram."}]