[{"style":"ms","text":"Yeneen kàddu yu xeloo ngii yu tukkee ci Suleymaan"},{"style":"mr","text":"(Saar 25---29)"},{"style":"p","text":""},{"style":"v","text":"Lii it ay kàddu yu xelu la, di yu Suleymaan, ay niti Esekiyas buurub Yuda sotti ko."},{"style":"b","text":""},{"style":"q1","text":""},{"style":"v","text":"Màggug Yàllaa ngi ci li mu làq,"},{"style":"q1","text":"darajay buur a ngi ci li mu feeñal."},{"style":"q1","text":""},{"style":"v","text":"Maneesula daj li ci xelu buur,"},{"style":"q1","text":"xalaatam daa kawe ni asamaan, xóote ni suuf."},{"style":"b","text":""},{"style":"q1","text":""},{"style":"v","text":"Xellil xaalis, tonni lu ca rax,"},{"style":"q1","text":"ba ab tëgg man caa am ndab."},{"style":"q1","text":""},{"style":"v","text":"Ab soxor it, dàqal, mu sore buur,"},{"style":"q1","text":"ngir njubte law, jalam sax."},{"style":"b","text":""},{"style":"q1","text":""},{"style":"v","text":"Bul réy-réylu fi kanam buur,"},{"style":"q1","text":"bul tooge jataayu boroom daraja,"},{"style":"q1","text":""},{"style":"v","text":"ndax ñu ne la: «Yéegal, jegesi fii,»"},{"style":"q1","text":"moo gën ñu toroxal la ci kanam kilifa."},{"style":"b","text":""},{"style":"q1","text":"Boo gisalee sa bopp it,"},{"style":"q1","text":""},{"style":"v","text":"bul gaawa layooji,"},{"style":"q1","text":"ana nooy def ëllëg, bu ñu la yeyee?"},{"style":"q1","text":""},{"style":"v","text":"Ñaarool ak ki nga joteel,"},{"style":"q1","text":"te bul jéebaane jàmbur."},{"style":"q1","text":""},{"style":"v","text":"Lu ko moy ñu dégg ko, rusloo la,"},{"style":"q1","text":"sab der yàqu yaxeet."},{"style":"b","text":""},{"style":"q1","text":""},{"style":"v","text":"Wax ju ñor di nataalu wurus"},{"style":"q1","text":"wu tege ci xaalis."},{"style":"q1","text":""},{"style":"v","text":"Kàddu yu lay yedd ci kuy dégg,"},{"style":"q1","text":"jaarob wurus la mbaa gànjaru ngalam."},{"style":"b","text":""},{"style":"q1","text":""},{"style":"v","text":"Ndaw lu wóor day seral xolu njaatigeem,"},{"style":"q1","text":"mooy ndox mu sedd ci tàngooru ngóob."},{"style":"b","text":""},{"style":"q1","text":""},{"style":"v","text":"Kuy dige te doo joxe,"},{"style":"q1","text":"yaay xiin wu ngelaw, mu naaxsaay."},{"style":"b","text":""},{"style":"q1","text":""},{"style":"v","text":"Muñ mer ay nax kilifa,"},{"style":"q1","text":"te wax ju neex, fu mu jaar, mu nooy."},{"style":"b","text":""},{"style":"q1","text":""},{"style":"v","text":"Boo gisee lem, lekkal lu yem;"},{"style":"q1","text":"bu ëppee, nga waccu ko."},{"style":"b","text":""},{"style":"q1","text":""},{"style":"v","text":"Na sa tànk di gëj kër dëkkandoo;"},{"style":"q1","text":"boo ko sàppee, mu jéppi la."},{"style":"b","text":""},{"style":"q1","text":""},{"style":"v","text":"Ku seedeel sa moroom ay fen,"},{"style":"q1","text":"yen nga ko aw njur mbaa saamar mbaa fitt."},{"style":"b","text":""},{"style":"q1","text":""},{"style":"v","text":"Bul wóolu workat bésub njàqare,"},{"style":"q1","text":"mooy bëñ bu bon mbaa tànk bu nasax."},{"style":"b","text":""},{"style":"q1","text":""},{"style":"v","text":"Kuy woy, boroom tiisu xol di dégg,"},{"style":"q1","text":"yaa futti mbubbam cib sedd,"},{"style":"q1","text":"mbaa nga jonj xorom ci góomam."},{"style":"b","text":""},{"style":"q1","text":""},{"style":"v","text":"Bu sab noon xiifee, jox ko mu lekk,"},{"style":"q1","text":"bu maree, may ko mu naan,"},{"style":"q1","text":""},{"style":"v","text":"day rus ba mel ni koo yeni xal,"},{"style":"q1","text":"te Aji Sax jee lay fey."},{"style":"b","text":""},{"style":"q1","text":""},{"style":"v","text":"Jëw, mer a cay topp;"},{"style":"q1","text":"mooy ngelawal taw, taw a cay topp."},{"style":"b","text":""},{"style":"q1","text":""},{"style":"v","text":"Dëkkeb ruq cim sàq"},{"style":"q1","text":"moo gën jabar ju pànk."},{"style":"b","text":""},{"style":"q1","text":""},{"style":"v","text":"Xibaaru jàmm, bawoo fu sore"},{"style":"q1","text":"mooy ndox mu sedd ci ku loof."},{"style":"b","text":""},{"style":"q1","text":""},{"style":"v","text":"Ku jub bu dee nangul ku bon, yàqu na,"},{"style":"q1","text":"ni seyaan bu nëx mbaa teen bu xàbb."},{"style":"b","text":""},{"style":"q1","text":""},{"style":"v","text":"Lekk lem ju ëpp baaxul,"},{"style":"q1","text":"te wut waaw-góor du ngóora."},{"style":"b","text":""},{"style":"q1","text":""},{"style":"v","text":"Ku dul ànd ak sa sago,"},{"style":"q1","text":"yaa neexa song ni dëkk bu dara wërul."}]