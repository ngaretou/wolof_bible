[{"style":"q1","text":""},{"style":"v","text":"Wii rab, yaakaar koo jàpp nax sa bopp la;"},{"style":"q1","text":"bu nee jaas, nga jóoru."},{"style":"q1","text":""},{"style":"v","text":"Kenn ñàngul, ba sañ koo merloo."},{"style":"q1","text":"Kon ana kuy taxaw fi sama kanam man?"},{"style":"q1","text":""},{"style":"v","text":"Ana ku ma abal lenn ba ma war koo delloo?"},{"style":"q1","text":"Lépp lu mboolem asamaan tiim, maay boroom!"},{"style":"q1","text":""},{"style":"v","text":"Rab wii, duma noppee waxtaaney céram"},{"style":"q1","text":"ak kiraamay dooleem ak jekkaayu bindam."},{"style":"q1","text":""},{"style":"v","text":"Ana ku mana summib turkeem?"},{"style":"q1","text":"Ana ku mana bëtt kiiraayu ñaar-caam?"},{"style":"q1","text":""},{"style":"v","text":"Ana ku koy ŋaal,"},{"style":"q1","text":"ak sellam yu dajal te raglu?"},{"style":"q1","text":""},{"style":"v","text":"Gannaaw gi ay sàppey pakk la,"},{"style":"q1","text":"di ab tay bu tëje ràpp,"},{"style":"q1","text":""},{"style":"v","text":"dugglante benn-benn,"},{"style":"q1","text":"ba ngelaw sax xaju ca,"},{"style":"q1","text":""},{"style":"v","text":"xanaa ñu ne ñàpp, ku ne taq sa moroom,"},{"style":"q1","text":"te duñu teqalikoo."},{"style":"q1","text":""},{"style":"v","text":"Bu tislee, melax ne ràyy,"},{"style":"q1","text":"mu xippi, nga ne fajar ay xapp-xappal."},{"style":"q1","text":""},{"style":"v","text":"Jumi sawaraay tàkke ca gémmiñ ga,"},{"style":"q1","text":"ferñent ya jiitu,"},{"style":"q1","text":""},{"style":"v","text":"saxaar di sël-sëlee ca wakkan ya,"},{"style":"q1","text":"mbete cóolóolu cin luy bax."},{"style":"q1","text":""},{"style":"v","text":"Ngelawal bakkanam jafal nay xal,"},{"style":"q1","text":"sawara ne jippét, tàkke ca gémmiñam."},{"style":"q1","text":""},{"style":"v","text":"Ndoddam la doole daloo,"},{"style":"q1","text":"te fu mu dëgmal tëbum tiitaange fa la."},{"style":"q1","text":""},{"style":"v","text":"Ay ndombo la der ba def, dankalikoo,"},{"style":"q1","text":"ne këcc, ne degg."},{"style":"q1","text":""},{"style":"v","text":"Dënn baa nga dëgër niw doj,"},{"style":"q1","text":"ne këcc ni doju wolukaay."},{"style":"q1","text":""},{"style":"v","text":"Bu jógee, jàmbaar ñi tiit,"},{"style":"q1","text":"muy rajaxe, ñu jommi."},{"style":"q1","text":""},{"style":"v","text":"Nga jam ko saamar, du dugg;"},{"style":"q1","text":"xepp akug fitt akub xeej, noonu."},{"style":"q1","text":""},{"style":"v","text":"Weñ gu ñuul di ko safum mboob,"},{"style":"q1","text":"xànjar niru ko matt mu nëb."},{"style":"q1","text":""},{"style":"v","text":"Ndawal fitt dawloowu ko,"},{"style":"q1","text":"doju mbaq di ngooñ mu koy ñiramtal."},{"style":"q1","text":""},{"style":"v","text":"Bolde di ko saf ñax gu wow,"},{"style":"q1","text":"ab xeej riir, def koy ree."},{"style":"q1","text":""},{"style":"v","text":"Lu mel ni tojitu xandeer a lal biir ba,"},{"style":"q1","text":"di rijji bañ bi."},{"style":"q1","text":""},{"style":"v","text":"Mooy baxloo xóote yi ni cin,"},{"style":"q1","text":"di fuural géej ni njaq lu garab xooje."},{"style":"q1","text":""},{"style":"v","text":"Gannaawam ay def xàll wuy lerxat,"},{"style":"q1","text":"mbàmbulaan miy saf bijjaaw."},{"style":"q1","text":""},{"style":"v","text":"Amul niruwaale fi kaw suuf,"},{"style":"q1","text":"mii mbindeef mu dul tiit."},{"style":"q1","text":""},{"style":"v","text":"Képp ku réy, mu xool la bëtu suufe,"},{"style":"q1","text":"képp ku bew, muy sa buur."}]