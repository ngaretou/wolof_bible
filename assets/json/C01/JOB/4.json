[{"style":"s1","text":"Elifas nee: Yaru Yàlla du ñàkk"},{"style":"p","text":""},{"style":"v","text":"Elifas waa Teman ba àddu ne:"},{"style":"q1","text":""},{"style":"v","text":"Ma jéema àddu boog, soo ma talee!"},{"style":"q1","text":"Ndaxam noppeeti, maneesu ko."},{"style":"q1","text":""},{"style":"v","text":"Yaw de, ñu bare jàngal nga leen,"},{"style":"q1","text":"loxo yu toqi woon, nga dooleel,"},{"style":"q1","text":""},{"style":"v","text":"ku jangoon, nga wax, mu taxaw,"},{"style":"q1","text":"kuy óomam dammoon, nga dëgëral."},{"style":"q1","text":""},{"style":"v","text":"Léegi muy yaw, nga yoqi;"},{"style":"q1","text":"mbir mi dal fi sa kaw, nga jànnaxe."},{"style":"q1","text":""},{"style":"v","text":"Xanaa du sag ragal Yàllaay sa cëslaay,"},{"style":"q1","text":"sag màndute di sa yaakaar?"},{"style":"b","text":""},{"style":"q1","text":""},{"style":"v","text":"Seetal rekk, ana jàmburu Yàlla bu masa sànku?"},{"style":"q1","text":"Ana foo gis ku jub ku mujje yàqu?"},{"style":"q1","text":""},{"style":"v","text":"Li ma gis daal, ku bey ñaawtéef,"},{"style":"q2","text":"ji coono, yaa koy góob."},{"style":"q1","text":""},{"style":"v","text":"Yàllaay wal noowam, nga sànku,"},{"style":"q1","text":"sànjam gelaw, nga jeele."},{"style":"q1","text":""},{"style":"v","text":"Gaynde ŋar, segg xiiru,"},{"style":"q1","text":"selli waxambaaney gaynde tojandoo."},{"style":"q1","text":""},{"style":"v","text":"Gaynde ga ñàkkum pàdd, dee,"},{"style":"q1","text":"doomi gaynde ga tasaaroo."},{"style":"b","text":""},{"style":"q1","text":""},{"style":"v","text":"Man la kàddu dikkal ci kumpa,"},{"style":"q1","text":"sama nopp taataan ndéey la,"},{"style":"q1","text":""},{"style":"v","text":"ci géntu guddi, fa xalaat di jaxasoo,"},{"style":"q1","text":"nelaw yu xóot dikkal boroom."},{"style":"q1","text":""},{"style":"v","text":"Tiitaange ne ma taral, may lox,"},{"style":"q1","text":"cér yépp di kat-kati."},{"style":"q1","text":""},{"style":"v","text":"Ngelaw lu sew jaare sama kanam,"},{"style":"q1","text":"sama kawari yaram ne sàyy-sàyyaaral."},{"style":"q1","text":""},{"style":"v","text":"Mu def ku taxaw, te xàmmeewuma ko,"},{"style":"q1","text":"di jëmm ju janook man, may gis."},{"style":"q1","text":"Mu jëkke ne cell, mujje àddu, ma dégg."},{"style":"q1","text":""},{"style":"v","text":"Mu ne: «Ndax nit man naa am dëgg fa kanam Yàlla?"},{"style":"q1","text":"Am man naa laab fi kanam Ki ko sàkk?"},{"style":"q1","text":""},{"style":"v","text":"Ndegam surgaam ya ca asamaan sax wóoluwu leen,"},{"style":"q1","text":"ay malaakaam sax, mu sikk leen,"},{"style":"q1","text":""},{"style":"v","text":"gën ñi dëkke këri ban,"},{"style":"q1","text":"cosaanoo ci pëndub neen,"},{"style":"q1","text":"gëna neexa nappaaje gunóor."},{"style":"q1","text":""},{"style":"v","text":"Diggante subaak ngoon, ñu moxoñoo,"},{"style":"q1","text":"bala ngaa yég, ñu sànku fàww,"},{"style":"q1","text":""},{"style":"v","text":"seen buumi xayma foqatiku,"},{"style":"q1","text":"ñu dee ci biir ag umple.»"}]