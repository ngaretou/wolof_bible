[{"style":"b","text":""},{"style":"s1","text":"Ab safaan ñeel na Niniw"},{"style":"q1","text":""},{"style":"v","text":"Wóoy, ngalla dëkkub tuurkatu deret bi,"},{"style":"q1","text":"ñépp di fen, fees aku ay,"},{"style":"q1","text":"te foqati alalu jàmbur du dakk!"},{"style":"b","text":""},{"style":"q1","text":""},{"style":"v","text":"Kàcciri dal,"},{"style":"q1","text":"ay mbege riir,"},{"style":"q1","text":"fas rëpptal,"},{"style":"q1","text":"watiir kar-kari."},{"style":"q1","text":""},{"style":"v","text":"Gawar buur,"},{"style":"q1","text":"saamar melax,"},{"style":"q1","text":"xeej lerxat,"},{"style":"q1","text":"ñu bare ne lasiim,"},{"style":"q1","text":"ñi dee jale,"},{"style":"q1","text":"néew ya tëë jeex,"},{"style":"q1","text":"ñuy fakkastaloo néew ya."},{"style":"s1","text":"Aw léeb ñeel na Niniw, gànc biy xërëmtu"},{"style":"q1","text":""},{"style":"v","text":"Lépp ndax ngànctu gu bare gi gànc bi nekke!"},{"style":"q1","text":"Jekk tànkee, boroom xërëm yi,"},{"style":"q1","text":"ci ngànctu nga jaaye ay xeet,"},{"style":"q1","text":"te xërëmtu nga naxe ay giir."},{"style":"b","text":""},{"style":"q1","text":""},{"style":"v","text":"«Maa ngii fi sa kaw,»"},{"style":"q1","text":"kàddug Aji Sax jee, Boroom gàngoor yi."},{"style":"q1","text":"«Sa pendal laay ñori,"},{"style":"q1","text":"ba muur sa xar-kanam,"},{"style":"q1","text":"won xeeti jàmbur yi sa yaramu neen,"},{"style":"q1","text":"gisloo waa réew yi sa gàcce."},{"style":"q1","text":""},{"style":"v","text":"Maa lay xëpp mbalit, sewal la,"},{"style":"q1","text":"def lam ceetaan,"},{"style":"q1","text":""},{"style":"v","text":"ku la gis, daw la"},{"style":"q1","text":"te naan: “Niniw tas na!"},{"style":"q1","text":"Moo ku koy jooy?”"},{"style":"q1","text":"Ana fu ma koy wutale ñu ko dëfal?»"},{"style":"s1","text":"Niniw du gën dëkku No Amon demin"},{"style":"q1","text":""},{"style":"v","text":"Moo Niniw, dangaa gën No Amon\\f + \\fr 3.8 \\fk No Amon \\ft moy dëkk bi Asiri duma ci 663 at lu jiitu Almasi bi.\\f*, péeyub Misraa?"},{"style":"q1","text":"Dëkk ba dëju fa digg wali Niil ya,"},{"style":"q1","text":"am ndox wër ko,"},{"style":"q1","text":"am tataam di géej,"},{"style":"q1","text":"miiram di ndox mu wale géej,"},{"style":"q1","text":""},{"style":"v","text":"réewum \\w Kuus|Kuus:\\w* di ndëgërlaayam,"},{"style":"q1","text":"Misra di ko dooleele doole ju dul jeex,"},{"style":"q1","text":"réewum Puut ak Libi di ko jàppale."},{"style":"b","text":""},{"style":"q1","text":""},{"style":"v","text":"Teewul ñu gàddaayloo ko, yóbbu cig njaam;"},{"style":"q1","text":"ay goneem, ñu falaxe leen ci mboolem selebe yoon;"},{"style":"q1","text":"ay kàngamam, ñu tegoo bant;"},{"style":"q1","text":"kilifaam yépp, ñu jéng leen."},{"style":"q1","text":""},{"style":"v","text":"Niniw yaw it dinga bilimbaane,"},{"style":"q1","text":"jànnaxe, di wuta raw ab noon."},{"style":"s1","text":"Doole réer na Niniw"},{"style":"q1","text":""},{"style":"v","text":"Sa tata yépp ni garabi figg"},{"style":"q1","text":"yu ñoral ndoortel meññeef lay mel,"},{"style":"q1","text":"soo yëlëbee, doom ya rot,"},{"style":"q1","text":"ca gémmiñ ga ka namma lekk."},{"style":"q1","text":""},{"style":"v","text":"Say gàngoor a ngii diy jigéen fi sa biir,"},{"style":"q1","text":"sa bunti réew lafal say noon,"},{"style":"q1","text":"ne ŋàpp-ŋàppaaral,"},{"style":"q1","text":"sawara xoyom tëjukaay ya!"},{"style":"b","text":""},{"style":"q1","text":""},{"style":"v","text":"Niniwee, ndox moo fàggoo ab gaw,"},{"style":"q1","text":"ngay rooti te dàbbali say tata."},{"style":"q1","text":"Duggal ci bàq bi, noote ban bi,"},{"style":"q1","text":"te ne cas móolukaay bi!"},{"style":"q1","text":""},{"style":"v","text":"Fa la la sawara di xoyome,"},{"style":"q1","text":"saamar xottee la fa,"},{"style":"q1","text":"raafal la ni soccet di def."},{"style":"s1","text":"Niniw day raaf"},{"style":"q1","text":"Fulal saw nit niy soccet,"},{"style":"q1","text":"ñu tollu niy njéeréer."},{"style":"q1","text":""},{"style":"v","text":"Ay jula nga barele,"},{"style":"q1","text":"ba ñu ëpp biddiiwi asamaan,"},{"style":"q1","text":"te ñoo mel niy soccet, tojtal, naaw."},{"style":"q1","text":""},{"style":"v","text":"Say kàngam it niy soccet,"},{"style":"q1","text":"say jawriñ ni naaxu gunóor"},{"style":"q1","text":"yu dale kaw tata, bésub sedd,"},{"style":"q1","text":"jant bi jóg, ñu daw,"},{"style":"q1","text":"te deesul xam fu ñu nekk."},{"style":"s1","text":"Woykat jooy na Niniw"},{"style":"q1","text":""},{"style":"v","text":"Buurub Asiree, say sàmm a saay,"},{"style":"q1","text":"say garmi nelaw,"},{"style":"q1","text":"sa gàngoor tasaaroo kaw tund wa,"},{"style":"q1","text":"te ku leen dajale wuute."},{"style":"q1","text":""},{"style":"v","text":"Sa damm-damm amul paj,"},{"style":"q1","text":"sab góom metti,"},{"style":"q1","text":"ba mboolem ñi dégg li la dal"},{"style":"q1","text":"di tàccu ci sa kaw,"},{"style":"q1","text":"nde ana ku sa mbon gi dul jeex lorul?"}]