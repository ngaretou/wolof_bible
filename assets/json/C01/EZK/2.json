[{"style":"s1","text":"Aji Sax ji yebal na Esekiyel"},{"style":"p","text":""},{"style":"v","text":"Ba loolu amee boroom kàddu ga ne ma: «Yaw nit ki, jógal taxaw, ma wax la.»"},{"style":"v","text":"Naka la ma wax loolu, ngelaw solu ma, ne ma yékkét, ma taxaw, di dégg kiy wax ak man."},{"style":"v","text":"Mu ne ma: «Yaw nit ki, maa lay yebal ci \\w bànni Israayil|bànni Israayil:\\w*, xeeti fippukat yi fippu ci sama kaw; ñook seeni maam dañu maa mas di tooñ ba bésub tey jii."},{"style":"v","text":"Ci nit ñu dëgër bopp te dërkiis laa lay yónni. Wax leen, ne leen: “Lii la Boroom bi Aji Sax ji wax.”"},{"style":"v","text":"Ñoom nag, su ñu la déglook su ñu gàntalee ndax kërug fippukat gi ñu jikkowoo, dinañu xam ne ab yonent a ngi ci seen biir."},{"style":"v","text":"Waaye yaw nit ki, bu leen ragal, bul ragal seeni wax. Xam naa ne ay taxas aki dég a lay wër, nga toog ci kawi jiit. Waaye bul ragal seeni wax te bul tiit ci lenn lu ñu la won doonte kërug fippukat lañu."},{"style":"v","text":"Nanga leen àgge samay wax, ñu déglook ñu gàntal, nde ay fippukat lañu."},{"style":"v","text":"Yaw nit ki nag, déglul lii ma lay wax. Bul fippu ni kërug fippukat gii. Sexal, te lekk li ma lay jox.»"},{"style":"p","text":""},{"style":"v","text":"Naka laa xool, yem ci loxo bu ñu ma tàllal. Ndeke téere bu ñu taxañ moo ci nekk."},{"style":"v","text":"Mu tàqarñi ko fi sama kanam, muy lu ñu bind biir ak biti, mbind ma di kàdduy jooy aki onk aki yuux."}]