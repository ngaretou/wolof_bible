[{"style":"s2","text":"Waxyu dal na Tir"},{"style":"p","text":""},{"style":"v","text":"Ba loolu amee, ca fukkeelu at maak benn, yemook benn fanu weer wa, kàddug Aji Sax ji dikkal ma ne ma:"},{"style":"q1","text":""},{"style":"v","text":"«Yaw nit ki,"},{"style":"q1","text":"Tir dëkk ba moo ree Yerusalem,"},{"style":"q1","text":"ne: “Ñaw! Buntu dëkk bi xeet ya daan jaare dàjjiku na!"},{"style":"q1","text":"Léegi man la bunt ubbikul,"},{"style":"q1","text":"léegi maay woomle, Yerusalem gental na.”"},{"style":"q1","text":""},{"style":"v","text":"Boroom bi Aji Sax ji dafa wax ne:"},{"style":"q1","text":"Yaw Tir, maa ngii fi sa kaw."},{"style":"q1","text":"Ni géej di yéegee ay gannaxam,"},{"style":"q1","text":"ni laay yéegloo fi sa kaw xeet yu bare."},{"style":"q1","text":""},{"style":"v","text":"Ñooy màbb say tata,"},{"style":"q1","text":"daane say sooroori tata,"},{"style":"q1","text":"ma buube fa pënd ba,"},{"style":"q1","text":"def ko doj wu ne duŋŋ."},{"style":"q1","text":""},{"style":"v","text":"Tir ay doon wéerukaayu caax ci digg géej gi,"},{"style":"q1","text":"maa ko wax, kàddug Boroom bi Aji Sax jee."},{"style":"q1","text":"Dëkk bii mooy doon sëxëtoom xeet yi,"},{"style":"q1","text":""},{"style":"v","text":"dëkk-dëkkaan yi bootu ci mbooyam, saamar faat leen,"},{"style":"q1","text":"ñu xam ne maay Aji Sax ji."},{"style":"p","text":""},{"style":"v","text":"«Boroom bi Aji Sax ji déy dafa wax ne: Maa ngii di jële bëj-gànnaar, indi ci kaw Tir, Nebukatnecar buuru Babilon, buuru buur yi, aki fas aki watiir aki gawar ak mbooloo mu takku."},{"style":"q1","text":""},{"style":"v","text":"Dëkk-dëkkaan yi bootu ci sa àll bi, saamar la leen di reye."},{"style":"q1","text":"Mooy yékkati fi la wër ab gawukaay,"},{"style":"q1","text":"jal ay sëkk, gawe la,"},{"style":"q1","text":"yékkati kiiraayu xare yu ràbbaloo ba defum taax, janook yaw,"},{"style":"q1","text":""},{"style":"v","text":"mooy dóor say tata dénku dàjjikaay,"},{"style":"q1","text":"mooy màbbe say sooroori tata ay sémmiñam,"},{"style":"q1","text":""},{"style":"v","text":"ay fasam yu bare sànge la pënd,"},{"style":"q1","text":"riiru gawar yaak mbege yaak watiir ya riiral say tata,"},{"style":"q1","text":"mu jàlle ci say bunt, dugg,"},{"style":"q1","text":"ni ñuy bëtte dëkk bu ñu bëtt tataam."},{"style":"q1","text":""},{"style":"v","text":"Tànki fasi naaru-góoram lay noote sa mbeddoo mbedd,"},{"style":"q1","text":"sa mbooloo mi, mu bóome saamar;"},{"style":"q1","text":"sa kenuy tabax yu dëgër jóoru fi suuf."},{"style":"q1","text":""},{"style":"v","text":"Ñooñooy foqati sam koom,"},{"style":"q1","text":"sëxëtoo sa alal,"},{"style":"q1","text":"màbb say tatay dëkk,"},{"style":"q1","text":"daane sa kër yu bakkane,"},{"style":"q1","text":"boole doj yaak bant yaak pënd ba,"},{"style":"q1","text":"tàbbal ca mbeex ma."},{"style":"q1","text":""},{"style":"v","text":"Maay dakkal say woy,"},{"style":"q1","text":"ba say xalam du fi jibeeti."},{"style":"q1","text":""},{"style":"v","text":"Maa lay def doj wu ne duŋŋ,"},{"style":"q1","text":"bérebu wéerukaayu caax ngay doon,"},{"style":"q1","text":"te deesu la tabaxati mukk."},{"style":"q1","text":"Man Aji Sax ji déy maa ko wax!"},{"style":"q1","text":"Kàddug Boroom bi Aji Sax jee."},{"style":"b","text":""},{"style":"q1","text":""},{"style":"v","text":"«Boroom bi Aji Sax ji dafa wax Tir, ne ko:"},{"style":"q1","text":"Keroog sa coowal jéll ba,"},{"style":"q1","text":"ba ñuy bóome fa sa biir,"},{"style":"q1","text":"ñay dee di binni,"},{"style":"q1","text":"dun yaa cay dégg, di lox moos!"},{"style":"q1","text":""},{"style":"v","text":"Mboolem buuri tefes yaay wàcc seeni ngàngune,"},{"style":"q1","text":"futti seeni mbubb,"},{"style":"q1","text":"tàggook seen yére yu yànj,"},{"style":"q1","text":"bàddoo tiitaange,"},{"style":"q1","text":"ne dett fi suuf,"},{"style":"q1","text":"dëkke kat-kat,"},{"style":"q1","text":"nga tax seen yaram daw."},{"style":"q1","text":""},{"style":"v","text":"Ñooy yékkati kàddu, jooy, ne la:"},{"style":"q1","text":"“Yaaka sànku tey, yaw dunu géej bu xumb bi woon,"},{"style":"q1","text":"yaw dëkk bu siiw bi woon, di jàmbaaru waa géej,"},{"style":"q1","text":"yaak say nit a daa tiital mboolem ñi leen wër."},{"style":"q1","text":""},{"style":"v","text":"Tey sa bésub jéll bii,"},{"style":"q1","text":"dun yeey xala lox."},{"style":"q1","text":"Duni géej yeey tiit ci sa sànkute gi.”"},{"style":"b","text":""},{"style":"q1","text":""},{"style":"v","text":"«Boroom bi Aji Sax ji déy dafa wax ne:"},{"style":"q1","text":"Bu may gental sa dëkk,"},{"style":"q1","text":"nga mel ni dëkk yu nit ña ne mes,"},{"style":"q1","text":"ba ma xëpp xóote ya fi sa kaw,"},{"style":"q1","text":"ba wali ndox ya mëdd la,"},{"style":"q1","text":""},{"style":"v","text":"keroog maa lay wàccaaleek ñay jëm biir pax,"},{"style":"q1","text":"nga fekki xeetu démb."},{"style":"q1","text":"Maa lay dëël taati biir suuf,"},{"style":"q1","text":"fu mel ni genti cosaan ya,"},{"style":"q1","text":"nga fekki ca pax mi ña fa njëkkoona wàcc,"},{"style":"q1","text":"ngir deesatu la dëkke,"},{"style":"q1","text":"te doo amati cér ca réewum aji dund ña."},{"style":"q1","text":""},{"style":"v","text":"Demin wu raglu laa lay sédd,"},{"style":"q1","text":"ba nga ne mes,"},{"style":"q1","text":"ñu di la seet, te deesu la gisati mukk."},{"style":"q1","text":"Kàddug Boroom bi Aji Sax jee!»"}]