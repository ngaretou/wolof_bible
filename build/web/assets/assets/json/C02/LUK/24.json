[{"style":"s","verse":"","text":"Yeesu Kirist dekki na"},{"style":"p","verse":"","text":""},{"style":"v","verse":"1","text":"Bés bu jëkk ca ayu-bés ga, jigéen ña jóg ca fajar, dem ca °bàmmeel ba. Ñu ngi yoroon cuuraay lu ñu defaroon."},{"style":"v","verse":"2","text":"Bi ñu agsee, ñu fekk ñu béraŋ doj, wa uboon bàmmeel ba."},{"style":"v","verse":"3","text":"Ñu dugg ca bàmmeel ba, waaye fekkuñu fa néewu Boroom bi Yeesu."},{"style":"v","verse":"4","text":"Noonu ba ñu nekkee ak seen njaaxle, am na ñaar ñu leen feeñu, sol yére yuy melax."},{"style":"v","verse":"5","text":"Jigéen ña am tiitaange ju mag, daldi dëpp seen jë ci suuf. Waaye ñu ne leen: «Lu tax ngeen di seet kiy dund ci biir néew yi?"},{"style":"v","verse":"6","text":"Nekkatu fi; dekki na. Fàttalikuleen la mu leen waxoon, ba mu nekkee Galile."},{"style":"v","verse":"7","text":"Nee woon na: “Fàww ñu jébbal °Doomu nit ki bàkkaarkat yi, ñu rey ko ci bant, mu dekki ca ñetteelu fan ba.”»"},{"style":"v","verse":"8","text":"Noonu ñu daldi fàttaliku kàdduy Yeesu ya."},{"style":"p","verse":"","text":""},{"style":"v","verse":"9","text":"Bi ñu jógee bàmmeel ba, ñu dem nettaliji loolu lépp fukki ndaw ya ak benn, ak ña ca des ñépp."},{"style":"v","verse":"10","text":"Jigéen ña ñoo doon Maryaamam Magdala, Sànn, ak Maryaama yaayu Saag. Yeneen jigéen yi leen gunge woon itam nettali loolu ndaw ya."},{"style":"v","verse":"11","text":"Waaye ñu teg wax jooju ay jeneer, ba gëmuñu jigéen ñooñu."},{"style":"v","verse":"12","text":"Waaye Piyeer daldi jóg, daw, dem ca bàmmeel ba. Bi mu àggee, mu sëgg, yër, gisul lu dul càngaay la. Noonu mu dëpp ñibbi, jaaxle lool ci li xew."},{"style":"s","verse":"","text":"Yeesu feeñu na ñaari taalibe yu jëm Emayus"},{"style":"p","verse":"","text":""},{"style":"v","verse":"13","text":"Ca bés boobu ñaar ci taalibe yi di dem ci dëkku Emayus, te mu sore °Yerusalem ci lu mat fukki kilomet."},{"style":"v","verse":"14","text":"Ñu waxtaane li xewoon lépp."},{"style":"v","verse":"15","text":"Bi ñuy waxtaan ak a sotteente xalaat, Yeesu ci boppam dab leen, ànd ak ñoom,"},{"style":"v","verse":"16","text":"fekk seeni bët muuru, ba manu ko woona xàmmi."},{"style":"v","verse":"17","text":"Yeesu ne leen: «Lan ngeen di waxtaane nii ci yoon wi?» Noonu ñu taxaw, seen xol jeex."},{"style":"v","verse":"18","text":"Kenn ci ñoom, ki tudd Këleyopas ne ko: «Xanaa yaw rekk yaa ñëw Yerusalem te umple li fi xewoon bés yii?»"},{"style":"v","verse":"19","text":"Yeesu ne leen: «Lu fi xew?» Ñu ne ko: «Mbirum Yeesum Nasaret. Ab yonent la woon bu doon def ay jëf yu mag, di wax ay kàddu yu am doole, ci kanam nit ñi ak ca kanam Yàlla."},{"style":"v","verse":"20","text":"Waaye sunuy °sarxalkat yu mag ak sunuy njiit ñoo ko jébbal nguur gi ngir ñu àtte ko, teg ko dee, ba daaj ko ci bant."},{"style":"v","verse":"21","text":"Nun nag danoo yaakaaroon ne mooy kiy nara °jot Israyil. Waaye bi loolu xewee ak léegi, tey la ñetteelu fan bi."},{"style":"v","verse":"22","text":"Teewul nag am na ay jigéen yu bokk ci nun yu nu jaaxal. Dañoo fajaru ca bàmmeel ba,"},{"style":"v","verse":"23","text":"waaye fekkuñu fa néewam. Ñu délsi, nettali nu ne, ay malaaka feeñu nañu leen, yégal leen ne mi ngi dund."},{"style":"v","verse":"24","text":"Ñenn ci sunu àndandoo yi dem nañu ca bàmmeel ba, fekk lépp mel, na ko jigéen ña waxe woon. Waaye moom gisuñu ko.»"},{"style":"p","verse":"","text":""},{"style":"v","verse":"25","text":"Noonu Yeesu ne leen: «Yéen daal, yéena ñàkk xel, te seen xol yéexa gëm li yonent yi yégle woon!"},{"style":"v","verse":"26","text":"Xanaa du °Almasi bi dafa waroona daj boobu coono te dugg ci ndamam?»"},{"style":"v","verse":"27","text":"Noonu mu tàmbalee ci yonent Yàlla °Musaa ba ci yonent yépp, tekkil leen li Mbind mi wax lépp ci ay mbiram."},{"style":"p","verse":"","text":""},{"style":"v","verse":"28","text":"Bi ñuy jub dëkk, ba ñu jëmoon nag, Yeesu def ni kuy jubal yoonam."},{"style":"v","verse":"29","text":"Waaye ñu téye ko ne ko: «Toogal fii ci nun, ndaxte jant baa ngi so, te léegi mu guddi.»"},{"style":"p","verse":"","text":"Noonu mu dugg, toog ca ñoom."},{"style":"v","verse":"30","text":"Bi ñu tàmbali di reer, Yeesu jël mburu ma, gërëm Yàlla, ba noppi damm ko, jox leen ko."},{"style":"v","verse":"31","text":"Bi mu defee loolu, lépp leer ci seeni bët, ñu daldi ko xàmmi. Waaye Yeesu ne mes, gisatuñu ko."},{"style":"v","verse":"32","text":"Noonu ku nekk naan sa moroom: «Ndax sa xol seddul woon, bi muy wax ak nun ci yoon wi, te muy tekki Mbind mi?»"},{"style":"p","verse":"","text":""},{"style":"v","verse":"33","text":"Ñu daldi jóg ca saa sa, dellu Yerusalem, fekk fa fukki ndaw ya ak benn, ak yeneen taalibe."},{"style":"v","verse":"34","text":"Ñooñu ne leen: «Dëgg la, Boroom bi dekki na, te feeñu na Simoŋ!»"},{"style":"v","verse":"35","text":"Ñaari taalibe ya ñoom it daldi leen nettali la xewoon ca yoon wa ak ni ñu xàmmee Yeesu, bi mu dammee mburu ma."},{"style":"s","verse":"","text":"Yeesu feeñu na ay taalibeem"},{"style":"p","verse":"","text":""},{"style":"v","verse":"36","text":"Bi ñaari taalibe ya dee wax noonu, Yeesu taxaw moom ci boppam ci seen biir ne leen: «Na jàmm wàcc ci yéen.»"},{"style":"v","verse":"37","text":"Ñu daldi tiit, foog ne dañoo gis njuuma."},{"style":"v","verse":"38","text":"Waaye Yeesu ne leen: «Lu tax ngeen jaaxle, ak lu tax ngeen di xel ñaar ci seen xol?"},{"style":"v","verse":"39","text":"Xool-leen samay loxo ak samay tànk. Man mii la. Laal-leen ma te xam, njuuma amul yaram walla ay yax, ni ngeen gise, ma am ko.»"},{"style":"v","verse":"40","text":"Bi mu leen waxee loolu, mu won leen ay loxoom ak ay tànkam."},{"style":"v","verse":"41","text":"Waaye ba tey manuñu woona gëm ndax seen mbég ak jaaxle. Noonu Yeesu laaj leen ne: «Ndax am ngeen fii lu ñu lekk?»"},{"style":"v","verse":"42","text":"Ñu jox ko dogu jën wu ñu lakk."},{"style":"v","verse":"43","text":"Mu jël ko, lekk ci seen kanam."},{"style":"p","verse":"","text":""},{"style":"v","verse":"44","text":"Noonu mu ne leen: «Bi ma nekkee ak yéen, waxoon naa leen baat yii: li ñu bind lépp ci samay mbir ci yoonu °Musaa ak ci téerey yonent yi ak ci Sabóor dafa wara am.»"},{"style":"v","verse":"45","text":"Noonu mu ubbi seen xel, ngir ñu xam li Mbind mi di wax."},{"style":"v","verse":"46","text":"Mu ne leen: «Fàww °Almasi bi sonn, mu dee te dekki ca ñetteelu fan ba, ni ñu ko binde,"},{"style":"v","verse":"47","text":"te it ñuy yégle xeet yépp ci turam, dale ko ci °Yerusalem ne war nañoo tuub seeni bàkkaar, Yàlla baal leen."},{"style":"v","verse":"48","text":"Yéenay samay seede."},{"style":"v","verse":"49","text":"Te man dinaa leen yónnee li sama Baay dige. Yéen nag toogleen ci dëkk bi, ba ñu sol leen doole ji jóge ci kaw.»"},{"style":"s","verse":"","text":"Yeesu tàggu na ay taalibeem"},{"style":"p","verse":"","text":""},{"style":"v","verse":"50","text":"Gannaaw loolu Yeesu yóbbu leen ca wetu Betani. Foofa mu yékkati ay loxoom, barkeel leen."},{"style":"v","verse":"51","text":"Bi mu leen dee barkeel, mu tàggoo ak ñoom, Yàlla yéege ko asamaan."},{"style":"v","verse":"52","text":"Taalibe ya màggal ko, daldi dellu °Yerusalem, fees ak mbég."},{"style":"v","verse":"53","text":"Foofa daawuñu jóg ca kër Yàlla ga, di gërëm Yàlla."}]